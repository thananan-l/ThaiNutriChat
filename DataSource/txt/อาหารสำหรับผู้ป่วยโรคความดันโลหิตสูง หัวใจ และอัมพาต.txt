บทที่ 9 อาหารสำหรับผู้ป่วย โรคความดันโลหิตสูง หัวใจ และอัมพาต

สาระสำคัญ (Key message) ข้อปฏิบัติการกินอาหารของผู้ที่เป็นโรคความดันโลหิตสูง หัวใจ และอัมพาต
* ควรหลีกเลี่ยงหรืองดการกินอาหารที่มีไขมันสูง ได้แก่ อาหารผัด ทอด และไขมันที่มาจากสัตว์ การกินเนื้อสัตว์ ควรเลาะไขมันหรือหนังออก รวมทั้งหลีกเลี่ยงขนมหวาน แกงกะทิ และขนมเบเกอรี่ที่ใช้ เนย มาร์การีน เป็นส่วนผสม ได้แก่ เค้ก คุกกี้ โดนัต พาย
* เพิ่มการกินผัก ผลไม้ ที่รสไม่หวานมาก โดยในแต่ละวันควรเลือกกินอาหารประเภทผัก ผลไม้ให้ได้ อย่างน้อย วันละ 5 ส่วน
* ลดการรับประทานอาหารรสเค็มจัด หรืออาหารที่มีโซเดียมสูง โดยลดการใช้เครื่องปรุงรสต่างๆ หลีกเลี่ยง * อาหารแปรรูป ชิมอาหารก่อนปรุง รู้จักการอ่านฉลากโภชนาการและเลือกซื้อให้เหมาะสม
* งดเครื่องดื่มที่มีแอลกอฮอล์
* ออกกำลังกายสม่ำเสมอ ช่วยให้ระบบหมุนเวียนเลือดในร่างกายไหลเวียนดีขึ้น ลดระดับความดันโลหิตได้ รวมทั้งเป็นการผ่อนคลายความเครียด

โรคความดันโลหิตสูง เป็นหนึ่งในโรคไม่ติดต่อเรื้อรังที่พบได้บ่อยในคนไทย ในอดีตโรคความดันโลหิตสูง พบในผู้สูงอายุมากกว่าหนุ่มสาววัยทำงาน แต่ปัจจุบันจำนวนผู้ที่เป็นโรคความดันโลหิตสูงในวัยทำงานเพิ่มมากขึ้น อาการแสดงของโรคความดันโลหิตสูงคือ ปวดศีรษะ มึนงง ตาพล่า เหนื่อยง่าย แน่นหน้าอก คลื่นไส้ แต่ส่วนใหญ่ แล้วจะไม่แสดงอาการใดๆ เลย จนกระทั่งมีความดันโลหิตสูงที่สูงมากจนเป็นอันตราย ความดันโลหิตสูงเป็นโรค ที่สามารถรักษาให้หายขาดได้ ขึ้นอยู่กับการปฏิบัติตัวของผู้ป่วย

ความดันโลหิต มีสองค่า คือ ความดันในหลอดเลือดขณะที่หัวใจบีบตัว (ความดันตัวบน g ค่ามาก) และความดันในหลอดเลือดขณะที่หัวใจคลายตัว (ความดันตัวล่าง g ค่าน้อย) เช่น 125/80 มิลลิเมตรปรอท เป้าหมาย ความดันโลหิต จะแตกต่างกันไปขึ้นอยู่กับโรคประจำตัวร่วมของแต่ละบุคคล

ระดับความดันโลหิตเป้าหมายกับโรคต่างๆ
- โรคความดันโลหิตสูง ความดันตัวบน น้อยกว่า 140 มิลลิเมตรปรอท ความดันตัวล่าง น้อยกว่า 90 มิลลิเมตรปรอท
- โรคความดันโลหิตสูง และโรคเบาหวาน ความดันตัวบน น้อยกว่า 130 มิลลิเมตรปรอท ความดันตัวล่าง น้อยกว่า 80 มิลลิเมตรปรอท
- โรคความดันโลหิตสูง และโรคไต ความดันตัวบน น้อยกว่า 130 มิลลิเมตรปรอท ความดันตัวล่าง น้อยกว่า 80 มิลลิเมตรปรอท
- โรคความดันโลหิตสูง โรคเบาหวาน และโรคไต ความดันตัวบน น้อยกว่า 130 มิลลิเมตรปรอท ความดันตัวล่าง น้อยกว่า 80 มิลลิเมตรปรอท

หากไม่รักษาระดับความดันโลหิตให้อยู่ในเกณฑ์ปกติ จะทำให้เส้นเลือดต่างๆ ถูกทำลาย หลอดเลือดอุดตัน หรือเกิดการเสื่อมสภาพ เกิดขึ้นกับเส้นเลือดที่ไปเลี้ยงอวัยวะส่วนใด อวัยวะนั้นจะเกิดความเสียหาย เช่น เกิดกับ เส้นเลือดที่ไปเลี้ยงหัวใจ ส่งผลให้หัวใจขาดเลือด กล้ามเนื้อหัวใจตาย หากเกิดกับเส้นเลือดที่ไปเลี้ยงสมอง มีความเสี่ยง ทำให้เกิดเส้นเลือดในสมองแตก เกิดอัมพฤกษ์ อัมพาตได้ ดังนั้นอาจกล่าวได้ว่า หากผู้ที่เป็นโรค ความดันโลหิตสูงที่ไม่รักษาดูแลระดับความดันโลหิตให้อยู่ในระดับปกติจะทำให้เกิดหัวใจขาดเลือด เส้นเลือดสมองแตก อัมพฤกษ์ อัมพาตได้ อีกทั้งยังส่งผลให้ไตทำงานหนัก ไตเสื่อมจนกระทั่งไตวายในที่สุด

ข้อปฏิบัติการกินอาหารของผู้ที่เป็นโรคความดันโลหิตสูง หัวใจ และอัมพาต
1. ลดการกินอาหารที่มีไขมันสูง ควรหลีกเลี่ยงหรืองดการกินอาหารที่มีไขมันสูง ได้แก่ อาหารผัด ทอด และไขมันที่มาจากสัตว์ เช่น ปาท่องโก๋ กล้วยแขก หมูสามชั้น ข้าวมันไก่ ข้าวขาหมู เป็นต้น หากต้องการกินเนื้อสัตว์ ควรเลาะไขมันหรือหนัง ออกให้หมด นอกจากนี้ควรหลีกเล่ียงอาหารที่ใช้กะทิ ได้แก่ ขนมหวาน แกงกะทิ และขนมเบเกอรี่ที่ใช้เนย มาร์การีน เป็นส่วนผสม ได้แก่ เค้ก คุกกี้ โดนัต พาย เป็นต้น

วิธีการทำอาหารสำหรับผู้ที่เป็นโรคความดันโลหิตสูง หัวใจ และอัมพาต
การทำอาหาร ควรเลือกอาหารประเภท อบ ต้ม นึ่ง ย่าง เป็นประจำ หากต้องทำอาหารประเภทที่ใช้ น้ำมัน เช่น การทอด การผัด ควรใช้กระทะเคลือบเทฟล่อน โดยใช้น้ำมันแต่น้อย และเลือกใช้น้ำมันประเภท ไม่อิ่มตัว ได้แก่ น้ำมันถั่วเหลือง น้ำมันรำข้าว น้ำมันดอกทานตะวัน น้ำมันงา น้ำมันมะกอก เป็นต้น

วิธีการเลือกซื้ออาหารสำหรับผู้ที่เป็นโรคความดันโลหิตสูง หัวใจ และอัมพาต
การเลือกซื้อ เลือกกินอาหารต่างๆ ควรเลือกอาหารที่มีไขมันต่ำ เช่น เนื้อปลา เนื้อหมูไม่ติดมัน หรือไก่ ที่เลาะหนังออก หรือผลิตภัณฑ์อาหารที่ระบุว่า ไขมันต่ำ พร่องมันเนย เช่น นมไขมันต่ำหรือพร่องมันเนย โยเกิร์ต ไขมันต่ำ เป็นต้น

ข้อปฏิบัติการกินอาหารของผู้ที่เป็นโรคความดันโลหิตสูง หัวใจ และอัมพาต
2. เพิ่มการกินผักสด ผลไม้หวานน้อยทุกวัน เพิ่มการกินผัก ผลไม้ ที่รสไม่หวานมาก โดยในแต่ละวันควรเลือกกินอาหารประเภทผักผลไม้ให้ได้อย่างน้อย วันละ 5 ส่วน พยายามกินให้ได้หลากหลายชนิด หลากหลายสีสัน เช่น สีขาว สีเขียว สีเหลือง สีส้มปริมาณผัก 1 ส่วนของผักสุกเท่ากับ 1 ทัพพี หากเป็นผักดิบเท่ากับ 1 ถ้วยตวง ปริมาณผลไม้ 1 ส่วน ขึ้นอยู่กับขนาดของผลไม้
- ผลไม้ขนาดใหญ่ เช่น มะม่วง ฝรั่ง 1 ส่วน เท่ากับ ครึ่งผล
- ผลไม้ขนาดกลาง เช่น ส้ม ชมพู่ กล้วย 1 ส่วน เท่ากับ 1-2 ผล
- ผลไม้ขนาดเล็ก เช่น ลำไย องุ่น ลองกอง 1 ส่วน เท่ากับ 5-8 ผล
- ผลไม้หั่นเป็นชิ้นๆ เช่น แตงโม มะละกอ สับปะรด 1 ส่วนเท่ากับ 6-8 ชิ้นพอคำ

ข้อปฏิบัติการกินอาหารของผู้ที่เป็นโรคความดันโลหิตสูง หัวใจ และอัมพาต
3. ลดการรับประทานอาหารรสเค็มจัด หรืออาหารที่มีโซเดียมสูง
โซเดียมมีอยู่ในอาหารตามธรรมชาติแทบทุกชนิด โดยเนื้อสัตว์ต่างๆ จะมีโซเดียมสูง ส่วนผลไม้ทุกชนิด ผัก ธัญพืช ถั่วเมล็ดแห้ง และเนื้อปลาจัดเป็นอาหารที่มีโซเดียมตามธรรมชาติต่ำ ซึ่งอาหารสดเหล่านี้มีปริมาณ โซเดียมที่เพียงพอกับความต้องการของร่างกาย โดยไม่จำเป็นต้องเติมเครื่องปรุงรสใดๆ เลย ปริมาณโซเดียม ที่แนะนำต่อวันคือ ไม่ควรกินเกิน 2,000 มิลลิกรัมของโซเดียม อาหารที่มีโซเดียมสูงคือ เกลือ และเครื่องปรุงรส ต่างๆ ปริมาณโซเดียม 2,000 มิลลิกรัม จะเท่ากับ เกลือ 1 ช้อนชา หรือน้ำปลา ซีอิ๊ว ซอสปรุงรส ประมาณ 
4-5 ช้อนชา

วิธีการทำอาหารเพื่อลดโซเดียม
การปรุงอาหารรับประทานเองสามารถควบคุมปริมาณโซเดียมที่บริโภคได้ ด้วยการลดปริมาณการใช้ เครื่องปรุงที่มีโซเดียมปริมาณสูง เช่น เกลือ ซีอิ๊ว น้ำปลา ผงชูรส ผงปรุงรส ซอสหอยนางรม แต่เพิ่มรสเปรี้ยว หรือรสเผ็ดแทน หรืออาจใช้เครื่องเทศต่างๆ เช่น พริก ยี่หร่า ตะไคร้ ใบมะกรูด จะช่วยทำให้อาหารมีรสชาติ มากขึ้น ในขณะที่ปริมาณโซเดียมลดลง

ตัวอย่างปริมาณโซเดียมในเครื่องปรุงรสชนิดต่างๆ
* ปริมาณโซเดียม เฉลี่ยต่อ 1 ช้อนโต๊ะ (มิลลิกรัม)
1. เกลือ (1 ช้อนชา) ปริมาณโซเดียม 2400 มิลลิกรัม ปริมาณสูงสุดที่ควรได้รับคือ 100 เปอร์เซนต์ 
2. น้ำปลา ปริมาณโซเดียม 1350 มิลลิกรัม ปริมาณสูงสุดที่ควรได้รับคือ 56 เปอร์เซนต์ 
3. ซีอิ๊ว ปริมาณโซเดียม 1190 มิลลิกรัม ปริมาณสูงสุดที่ควรได้รับคือ 50 เปอร์เซนต์ 
4. ซอสถั่วเหลือง ปริมาณโซเดียม 1187 มิลลิกรัม ปริมาณสูงสุดที่ควรได้รับคือ 49 เปอร์เซนต์ 
5. ซอสหอยนางรม ปริมาณโซเดียม 518 มิลลิกรัม ปริมาณสูงสุดที่ควรได้รับคือ 100 เปอร์เซนต์ 
6. น้ำจิ้มไก่ ปริมาณโซเดียม 385 มิลลิกรัม ปริมาณสูงสุดที่ควรได้รับคือ 15 เปอร์เซนต์ 
7. ซอสพริก ปริมาณโซเดียม 231 มิลลิกรัม ปริมาณสูงสุดที่ควรได้รับคือ 10 เปอร์เซนต์ 
8. ซอสมะเขือเทศ ปริมาณโซเดียม 149 มิลลิกรัม ปริมาณสูงสุดที่ควรได้รับคือ 6 เปอร์เซนต์ 
9. ผงชูรส ปริมาณโซเดียม 163 มิลลิกรัม ปริมาณสูงสุดที่ควรได้รับคือ 7 เปอร์เซนต์ 
10. ซุปก้อน ปริมาณโซเดียม 176 มิลลิกรัม ปริมาณสูงสุดที่ควรได้รับคือ 7 เปอร์เซนต์ 

วิธีการลดปริมาณโซเดียมสำหรับการบริโภค
1) ชิมอาหารก่อนปรุงทุกครั้ง ท่องไว้เสมอว่า น้ำปลาหรือซีอิ๊ว 1 ช้อนชาที่ใส่ลงไป มีโซเดียม 350-500 มิลลิกรัม หรือ ร้อยละ 15-20 ของความต้องการต่อวัน
2) หากรับประทานอาหารประเภทข้าวราดแกง แนะนำให้แยกแกงใส่ถ้วยเล็ก ไม่ควรราดบนข้าว และ รับประทานนาซุปหรือน้ำแกงเพียงเล็กน้อย เช่นเดียวกับการบริโภคก๋วยเตี๋ยวน้ำ เพราะโซเดียมส่วนใหญ่ จะอยู่ในน้ำแกง
3) เลือกอาหารที่มาจากธรรมชาติ หรือผ่านการแปรรูปน้อยที่สุด เช่น เลือกบริโภคหมูแทนการบริโภค ไส้กรอกหมู หรือหมูยอ เนื่องจากอาหารที่ผ่านกระบวนการแปรรูปจะมีโซเดียมเพิ่มขึ้น 5-10 เท่า
4) ลดความถี่ของการบริโภคอาหารที่ต้องมีเครื่องปรุงน้ำจิ้ม เช่น ข้าวมันไก่ ข้าวหมูแดง สุกี้ หมูกระทะ เป็นต้น
5) หลีกเลี่ยงการกินอาหารรสจัด อาหารหมักดอง อาหารสำเร็จรูป และขนมขบเคี้ยวที่มีเครื่องปรุงรส เป็นส่วนผสมปริมาณมาก
6) อ่านฉลากโภชนาการก่อนเลือกซื้ออาหารทุกครั้ง เพื่อหลีกเลี่ยงอาหารที่มีโซเดียมสูง

ตัวอย่างปริมาณโซเดียมในน้ำจิ้ม
* ปริมาณโซเดียม เฉลี่ยต่อ 1 ช้อนโต๊ะ (มิลลิกรัม)
1. น้ำจิ้มข้าวมันไก่ ปริมาณโซเดียม 332 มิลลิกรัม ปริมาณสูงสุดที่ควรได้รับคือ 14 เปอร์เซนต์ 
2. น้ำจิ้มหมูสะเต๊ะ ปริมาณโซเดียม 139 มิลลิกรัม ปริมาณสูงสุดที่ควรได้รับคือ 6 เปอร์เซนต์ 
3. น้ำจิ้มสุกี้ ปริมาณโซเดียม 277 มิลลิกรัม ปริมาณสูงสุดที่ควรได้รับคือ 11 เปอร์เซนต์ 
4. น้ำจิ้มข้าวหมกไก่ ปริมาณโซเดียม 377 มิลลิกรัม ปริมาณสูงสุดที่ควรได้รับคือ 16 เปอร์เซนต์ 
5. น้ำจิ้มกุยฉ่าย ปริมาณโซเดียม 428 มิลลิกรัม ปริมาณสูงสุดที่ควรได้รับคือ 18 เปอร์เซนต์ 
6. น้ำจิ้มข้าวราดหมูแดง ปริมาณโซเดียม 200 มิลลิกรัม ปริมาณสูงสุดที่ควรได้รับคือ 8 เปอร์เซนต์ 



ตัวอย่างปริมาณโซเดียมในอาหารสำเร็จรูป
1. บะหมี่สำเร็จรูปพร้อมเครื่องปรุง 1 ซอง ปริมาณโซเดียม 1405 มิลลิกรัม ปริมาณสูงสุดที่ควรได้รับคือ 58 เปอร์เซนต์ 
2. โจ๊กกึ่งสำเร็จรูป 1 ถ้วย ปริมาณโซเดียม 1120 มิลลิกรัม ปริมาณสูงสุดที่ควรได้รับคือ 47 เปอร์เซนต์ 
3. ปลากระป๋อง 1 กระป๋อง ปริมาณโซเดียม 730 มิลลิกรัม ปริมาณสูงสุดที่ควรได้รับคือ 30 เปอร์เซนต์ 
4. ผักกาดดอง 1 ถ้วยตวง ปริมาณโซเดียม 779 มิลลิกรัม ปริมาณสูงสุดที่ควรได้รับคือ 32 เปอร์เซนต์ 
5. ผักบรรจุกระป๋อง 1 ถ้วยตวง ปริมาณโซเดียม 505 มิลลิกรัม ปริมาณสูงสุดที่ควรได้รับคือ 21 เปอร์เซนต์ 
6. มันฝรั่งทอดกรอบ 30 กรัม ปริมาณโซเดียม 170 มิลลิกรัม ปริมาณสูงสุดที่ควรได้รับคือ 7 เปอร์เซนต์ 
7. ปลาสวรรค์รสเข้มข้น 20 กรัม ปริมาณโซเดียม 590 มิลลิกรัม ปริมาณสูงสุดที่ควรได้รับคือ 25 เปอร์เซนต์ 
8. ปลาหมึกอบ 30 กรัม ปริมาณโซเดียม 862 มิลลิกรัม ปริมาณสูงสุดที่ควรได้รับคือ 36 เปอร์เซนต์ 
9. ข้าวเกรียบกุ้ง 30 กรัม ปริมาณโซเดียม 340 มิลลิกรัม ปริมาณสูงสุดที่ควรได้รับคือ 14 เปอร์เซนต์ 

ตัวอย่างการเลือกบริโภคอาหาร
1. หลีกเลี่ยง แหนม หมูยอ ไส้กรอกหมู เลือก เนื้อหมู
2. หลีกเลี่ยง ปลาส้ม ปลากระป๋อง เลือก เนื้อปลา
3. หลีกเลี่ยง ไข่เค็ม เลือก ไข่ต้ม
4. หลีกเลี่ยง ผักดองกระป๋อง ผักแช่น้ำเกลือ เลือก ผักสด
5. หลีกเลี่ยง ผลไม้ดอง แช่อิ่ม ตากแห้ง เลือก ผลไม้สด
6. หลีกเลี่ยง ขนมถุงกรุบกรอบ เลือก ถั่วเปลือกแข็ง
7. หลีกเลี่ยง ขนมเค้ก คุ้กกี้ โดนัต เลือก นมพร่องมันเนย
8. หลีกเลี่ยง ขนมใส่กะทิ เลือก โยเกิร์ตไขมันต่ำ
9. หลีกเลี่ยง บะหมี่สำเร็จรูป เลือก ก๋วยเตี๋ยวน้ำ

การลดการกินเค็มนั้นควรทำอย่างค่อยเป็นค่อยไป เริ่มจากการลดปริมาณรสเค็มลงครึ่งหนึ่งเพื่อให้ ต่อมรับรสได้ปรับตัว เพื่อทำให้เกิดความเคยชิน เมื่อเกิดความเคยชินแล้ว ก็จะสามารถกินอาหารรสชาติจืดได้ โดยไม่
โหยหาเครื่องปรุงอีกต่อไป ทั้งนี้เพื่อสุขภาพที่ดี และลดโรคแทรกซ้อนต่างๆ ที่เกิดขึ้นจากภาวะ ความดันโลหิตสูง

ข้อปฏิบัติการกินอาหารของผู้ที่เป็นโรคความดันโลหิตสูง หัวใจ และอัมพาต
4. งดเครื่องดื่มแอลกอฮอล์ การดื่มเครื่องดื่มที่มีแอลกอฮอล์จะส่งผลให้ความดันโลหิตสูงมากขึ้น และหากผู้ที่เป็นความดันโลหิตสูง ดื่มเครื่องดื่มที่มีแอลกอฮอล์เป็นประจำจะทำให้ไขมันในเลือดสูงขึ้น เกิดภาวะหลอดเลือดแดงแข็งตัว และเกิด โรคหัวใจขาดเลือดในที่สุด

ข้อปฏิบัติการกินอาหารของผู้ที่เป็นโรคความดันโลหิตสูง หัวใจ และอัมพาต
5. ออกกำลังกายสม่ำเสมอ การออกกำลังกายช่วยให้ระบบหมุนเวียนเลือดในร่างกายไหลเวียนดีขึ้น ลดระดับความดันโลหิตได้ และช่วยลดระดับคอเลสเทอรอล ลดระดับไตรกลีเซอไรด์และเพิ่มระดับเอชดีเอล (คอเลสเทอรอลตัวดี) รวมถึง เป็นการผ่อนคลายความเครียด ที่เป็นอีกสาเหตุของความดันโลหิตสูงอีกด้วย การออกกำลังกายควรทำติดต่อกันอย่างสม่ำเสมอ และการออกกำลังกายแต่ละครั้งต้องออกอย่าง ต่อเนื่อง สัปดาห์ละ 3-5 ครั้ง ครั้งละ 30-45 นาที ชนิดการออกแบบแอโรบิกโดยเน้นการใช้กล้ามเนื้อมัดใหญ่ เช่น การเดิน การวิ่ง การว่ายน้ำ ขี่จักรยาน และก่อนออกกำลังกายควรตรวจเช็คสภาพร่างกายก่อน หากมีอาการ ไม่สบายหรือมีระดับความดันโลหิตมากกว่า 200/115 มิลลิเมตรปรอท ควรงดการออกกำลังกาย

ถาม – ตอบ ปัญหาโภชนาการที่พบบ่อย
1. ถาม ความดันโลหิตสูงเกิดจากสาเหตุใด
ตอบ ความดันโลหิตสูงที่สูงขึ้นอาจมีสาเหตุมาจาก
1) การกินยาไม่สม่ำเสมอ
2) ความเครียดวิตกกังวล
3) สูบบุหรี่
4) กินเหล้า เบียร์ เครื่องดื่มที่มีแอลกอฮอล์
5) โรคอ้วน
6) กินอาหารที่มีโซเดียมมากเกินไป
7) โรคประจำตัวอื่นๆ ที่ส่งผลให้ความดันโลหิตสูง เช่น โรคไต
8) กินยาบางชนิด เช่น ยาคุมกำเนิด ยาสเตียรอยด์ ยาบ้า โคเคน เป็นต้น

2. ถาม โซเดียมมีผลต่อร่างกายอย่างไร
ตอบ โซเดียม เป็นแร่ธาตุตัวหนึ่งที่มีความจำเป็นต่อร่างกาย โดยโซเดียมทำหน้าที่ควบคุมความสมดุล ของของเหลวในร่างกาย รักษาความดันโลหิตให้อยู่ในระดับปกติ ช่วยในการทำงานของประสาทและ กล้ามเนื้อ (รวมถึง กล้ามเนื้อหัวใจด้วย) ตลอดจนการดูดซึมสารอาหารบางอย่างในไตและลำไส้เล็ก แต่ถ้าได้รับมากเกินไป จะส่งผลเสียมากกว่า ซึ่งมีผลเสียที่เกิดขึ้นดังนี้
1. ทำให้กักเก็บน้ำไว้ในร่างกายมากขึ้น หรือบวมน้ำ เกิดจากการที่ร่างกายไม่สามารถกำจัดเกลือและน้ำส่วนเกินในร่างกายได้ ทำให้แขนขาบวม เหนื่อยง่าย แน่นหน้าอก ในผู้ป่วยโรคหัวใจน้ำที่คั่งจะทำให้เกิดภาวะหัวใจวายมากขึ้น
2. ทำให้ความดันโลหิตสูงขึ้น ซึ่งความดันโลหิตสูงจะส่งผลต่อหลอดเลือดอวัยวะต่างๆ ทำให้เกิดอัมพฤกษ์ อัมพาต ไตวาย ตามมาได้
3. ทำให้ไตทำงานหนักขึ้น เกิดจากการเพิ่มการกำจัดโซเดียม และน้ำส่วนเกินออกจากร่างกาย ผลที่ตามมาคือ ไตเสื่อมเร็วขึ้น
ปริมาณโซเดียมที่แนะนำต่อวันคือ ไม่ควรกินเกิน 2,000 มิลลิกรัมของโซเดียม ซึ่งเท่ากับเกลือ 1 ช้อนชา หรือน้ำปลา ซีอิ๊ว ซอสปรุงรส คือ 4-5 ช้อนชา

3. ถาม โซเดียมมีอยู่ในอาหารที่มีรสเค็มเท่านั้นหรือไม่
ตอบ ไม่ใช่ โซเดียมมีอยู่ในอาหารตามธรรมชาติแทบทุกชนิด โดยเนื้อสัตว์ต่างๆ จะมีโซเดียมสูง ส่วนผลไม้ ทุกชนิด ผัก ธัญพืช ถั่วเมล็ดแห้ง และเนื้อปลาจัดเป็นอาหารที่มีโซเดียมตามธรรมชาติต่ำ ซึ่งอาหารสด เหล่านี้มีปริมาณโซเดียมที่เพียงพอกับความต้องการของร่างกาย โดยไม่จำเป็นต้องเติมเครื่องปรุงรส ใดๆ เลย อาหารที่มีโซเดียมอยู่มาก แบ่งออกเป็น 2 ประเภทใหญ่ๆ คือ ประเภทที่มีรสเค็ม และอาหาร ที่ไม่มีรสเค็ม 
1. โซเดียมในอาหารที่มีรสเค็ม ได้แก่ เกลือ ซอสปรุงรสที่มีรสเค็ม (เช่น ซีอิ๊วขาว เต้าเจี้ยว น้ำบูดู กะปิ ปลาร้า ปลาเจ่า เต้าหู้ยี้ รวมทั้งซอสหอยนางรม) ซอสปรุงรสที่ไม่มีรสเค็มหรือเค็มน้อย (เช่น ซอสมะเขือเทศ ซอสพริก น้ำจิ้มต่างๆ ที่มีรสเปรี้ยวๆ หวานๆ )
2. โซเดียมในอาหารที่ไม่มีรสเค็ม มีอาหารหลายชนิดที่ไม่มีรสเค็ม แต่มีโซเดียมแฝงอยู่สูงมาก ได้แก่
2.1 ผงชูรส เป็นสารปรุงแต่งที่ไม่มีรสเค็ม แต่ก็มีโซเดียมเป็นส่วนประกอบอยู่สูง อาหารสำเร็จรูป ต่างๆ ที่ขายในท้องตลาด หรืออาหารที่ทำเองในบ้าน มักมีการเติมผงชูรสลงไปแทบทุกชนิด เพื่อให้อาหารมีรสอร่อยขึ้น
2.2 อาหารกระป๋องต่างๆ เช่น ผลไม้กระป๋อง ปลากระป๋อง และอาหารสำเร็จรูปต่างๆ ขนม กรุบกรอบ ที่มักบรรจุอยู่ในถุง เป็นต้น มีการใส่สารกันบูดเพ่อให้อาหารเหล่าน้เก็บไว้ได้เป็นเวลานาน
2.3 อาหารที่ผ่านการแปรรูปที่สามารถเก็บอาหารนั้นไว้ได้นานๆ เช่น อาหารหมักดองต่างๆ ไส้กรอก หมูยอ แหนม เต้าเจี้ยว ถั่วเน่า ฯลฯ
2.4 อาหารกึ่งสำเร็จรูป เช่น บะหมี่ โจ๊ก ข้าวต้ม ซุปต่างๆ ทั้งชนิดก้อนและชนิดซอง
2.5 ขนมปัง ขนมเค้ก คุกกี้ ขนมอบที่มีการเติมผงฟู	(Baking powder หรือ Baking soda) หรือสารกันเชื้อราลงไป
2.6 เครื่องดื่มเกลือแร่ น้ำแร่ สำหรับผู้ที่สูญเสียเหงื่อมาก น้ำผลไม้บรรจุกล่อง ขวด หรือกระป๋อง ที่มีการเติมสารกันบูด

4. ถาม หากต้องกินข้าวนอกบ้านมีเทคนิคในการกินลดโซเดียมอย่างไร 
ตอบ หากต้องกินข้าวนอกบ้านจะมีวิธีการสั่งและเลือกอาหารดังนี้
1. อาหารตามสั่ง ควรระบุกับแม่ครัวว่ารสชาติไม่จัด และไม่ใส่ผงชูรส ไม่ควรใส่ซอส หรือพริกน้ำปลาเพิ่ม
2. ข้าวราดแกง ควรแยกแกงใส่ถ้วยเล็ก ไม่ราดบนข้าว ไม่ควรซดน้ำแกงหมดถ้วย ใส่น้ำพริก น้ำปลาเพิ่ม
3. ก๋วยเตี๋ยว ควรชิมก่อนปรุง ไม่ซดน้ำหมด ไม่ควรปรุงทันทีโดยไม่ชิม
4. อาหารต้องกินกับน้ำจิ้ม เช่น สุกี้ หมูกระทะ เป็นต้น ไม่ควรกินบ่อย นานๆ จึงจะเลือกกิน
5. อาหารบุฟเฟ่ต์ ควรเลือกอาหารที่มาจากธรรมชาติ หรือ ผ่านการแปรรูปน้อยที่สุด ไม่ควรกินอาหารรสจัด อาหารหมักดอง

